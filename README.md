
# Memoriterek 2024. 02. 15. 




##  Fa leszek, ha..

Fa leszek, ha fának vagy virága.

Ha harmat vagy: én virág leszek.

Harmat leszek, ha te napsugár vagy...

Csak, hogy lényink egyesüljenek.




Ha, leányka, te vagy a mennyország:

Akkor én csillagá változom.

Ha, leányka, te vagy a pokol: (hogy

Egyesüljünk) én elkárhozom.




## Reszket a bokor, mert..
Reszket a bokor, mert  
Madárka szállott rá.
Reszket a lelkem, mert  
Eszembe jutottál,  
Eszembe jutottál,  
Kicsiny kis leányka,  
Te a nagy világnak  
Legnagyobb gyémántja!  

Teli van a Duna,  
Tán még ki is szalad.  
Szivemben is alig  
Fér meg az indulat.  
Szeretsz, rózsaszálam?  
Én ugyan szeretlek,  
Apád-anyád nálam  
Jobban nem szerethet.  

Mikor együtt voltunk,  
Tudom, hogy szerettél.  
Akkor meleg nyár volt,  
Most tél van, hideg tél.  
Hogyha már nem szeretsz,  
Az isten áldjon meg,  
De ha még szeretsz, úgy  
Ezerszer áldjon meg!  


## IX. Század Költői 1-3-5 vsz.

Ne fogjon senki könnyelműen
A húrok pengetésihez!

Nagy munkát vállal az magára,
Ki most kezébe lantot vesz.

Ha nem tudsz mást, mint eldalolni
Saját fájdalmad s örömed:

Nincs rád szüksége a világnak,
S azért a szent fát félretedd.


Pusztában bujdosunk, mint hajdan
Népével Mózes bujdosott,

S követte, melyet isten külde
Vezérül, a lángoszlopot.

Ujabb időkben isten ilyen
Lángoszlopoknak rendelé

A költőket, hogy ők vezessék
A népet Kánaán felé.


Előre hát mind, aki költő,
A néppel tűzön-vízen át!

Átok reá, ki elhajítja
Kezéből a nép zászlaját.

Átok reá, ki gyávaságból
Vagy lomhaságból elmarad,

Hogy, míg a nép küzd, fárad, izzad,
Pihenjen ő árnyék alatt!


Ha majd a bőség kosarából
Mindenki egyaránt vehet,

Ha majd a jognak asztalánál
Mind egyaránt foglal helyet,

Ha majd a szellem napvilága
Ragyog minden ház ablakán:

Akkor mondhatjuk, hogy megálljunk,
Mert itt van már a Kánaán!


## Szeptember végén
 Még nyílnak a völgyben a kerti virágok,  
Még zöldel a nyárfa az ablak előtt,  
De látod amottan a téli világot?  
Már hó takará el a bérci tetőt.  
Még ifju szivemben a lángsugarú nyár  
S még benne virít az egész kikelet,  
De íme sötét hajam őszbe vegyűl már,  
A tél dere már megüté fejemet.  

Elhull a virág, eliramlik az élet...  
Űlj, hitvesem, űlj az ölembe ide!  
Ki most fejedet kebelemre tevéd le,  
Holnap nem omolsz-e sirom fölibe?  
Oh mondd: ha előbb halok el, tetemimre  
Könnyezve borítasz-e szemfödelet?  
S rábírhat-e majdan egy ifju szerelme,  
Hogy elhagyod érte az én nevemet?  

Ha eldobod egykor az özvegyi fátyolt,  
Fejfámra sötét lobogóul akaszd,  
Én feljövök érte a síri világbol  
Az éj közepén, s oda leviszem azt,  
Letörleni véle könyűimet érted,  
Ki könnyeden elfeledéd hivedet,  
S e szív sebeit bekötözni, ki téged  
Még akkor is, ott is, örökre szeret!  


## Szabadság szerelem!
 Szabadság, szerelem!
 
E kettő kell nekem.

Szerelmemért föláldozom

Az életet,

Szabadságért föláldozom

Szerelmemet.
